{
	"id": "shri-manache-shlok",
	"title": "Shri Manache Shlok",
	"titleDevanagari": "श्री मनाचे श्लोक",
	"description": "A spiritual guide by Sant Ramdas Swami, which offers profound teachings for our human mind",
	"author": "Sant Ramdas Swami",
	"coverImage": "/images/books/book-sample.jpg",
	"sections": [],
	"sectionType": "shlok",
	"shloks": [
		{
			"number": 1,
			"lines": [
				"गणाधीश जो ईश सर्वां गुणांचा।",
				"मुळारंभ आरंभ तो निर्गुणाचा॥",
				"नमूं शारदा मूळ चत्वार वाचा।",
				"गमूं पंथ आनंत या राघवाचा॥१॥"
			]
		},
		{
			"number": 2,
			"lines": [
				"मना सज्जना भक्तिपंथेचि जावें।",
				"तरी श्रीहरी पाविजेतो स्वभावें॥",
				"जनीं निंद्य तें सर्व सोडूनि द्यावें।",
				"जनीं वंद्य ते सर्व भावे करावे॥२॥"
			]
		},
		{
			"number": 3,
			"lines": [
				"प्रभाते मनी राम चिंतीत जावा।",
				"पुढे वैखरी राम आधी वदावा॥",
				"सदाचार हा थोर सांडूं नये तो।",
				"जनीं तोचि तो मानवी धन्य होतो॥३॥"
			]
		},
		{
			"number": 4,
			"lines": [
				"मना वासना दुष्ट कामा न ये रे।",
				"मना सर्वथा पापबुद्धी नको रे॥",
				"मना धर्मता नीति सोडूं नको हो।",
				"मना अंतरीं सार वीचार राहो॥४॥"
			]
		},
		{
			"number": 5,
			"lines": [
				"मना पापसंकल्प सोडूनि द्यावा।",
				"मना सत्यसंकल्प जीवीं धरावा॥",
				"मना कल्पना ते नको वीषयांची।",
				"विकारे घडे हो जनी सर्व ची ची॥५॥"
			]
		},
		{
			"number": 6,
			"lines": [
				"नको रे मना क्रोध हा खेदकारी।",
				"नको रे मना काम नाना विकारी॥",
				"नको रे मना लोभ हा अंगिकारू।",
				"नको रे मना मत्सरु दंभ भारु॥६॥"
			]
		},
		{
			"number": 7,
			"lines": [
				"मना श्रेष्ठ धारिष्ट जीवीं धरावे।",
				"मना बोलणे नीच सोशीत जावें॥",
				"स्वयें सर्वदा नम्र वाचे वदावे।",
				"मना सर्व लोकांसि रे नीववावें॥७॥"
			]
		},
		{
			"number": 8,
			"lines": [
				"देहे त्यागितां कीर्ति मागें उरावी।",
				"मना सज्जना हेचि क्रीया धरावी॥",
				"मना चंदनाचे परी त्वां झिजावे।",
				"परी अंतरीं सज्जना नीववावे॥८॥"
			]
		},
		{
			"number": 9,
			"lines": [
				"नको रे मना द्रव्य ते पूढिलांचे।",
				"अति स्वार्थबुद्धी नुरे पाप सांचे॥",
				"घडे भोगणे पाप ते कर्म खोटे।",
				"न होतां मनासारिखें दु:ख मोठे॥९॥"
			]
		},
		{
			"number": 10,
			"lines": [
				"सदा सर्वदा प्रीती रामीं धरावी।",
				"दुःखाची स्वयें सांडि जीवी करावी॥",
				"देहेदु:ख ते सूख मानीत जावे।",
				"विवेके सदा स्वस्वरुपीं भरावें॥१०॥"
			]
		},
		{
			"number": 11,
			"lines": [
				"जनीं सर्वसूखी असा कोण आहे।",
				"विचारें मना तुंचि शोधुनि पाहे॥",
				"मना त्वांचि रे पूर्वसंचीत केले।",
				"तयासारिखे भोगणें प्राप्त जाले ॥११॥"
			]
		},
		{
			"number": 12,
			"lines": [
				"मना मानसीं दु:ख आणूं नको रे।",
				"मना सर्वथा शोक चिंता नको रे॥",
				"विवेके देहेबुद्धि सोडूनि द्यावी।",
				"विदेहीपणें मुक्ति भोगीत जावी॥१२॥"
			]
		},
		{
			"number": 13,
			"lines": [
				"मना सांग पां रावणा काय जाले।",
				"अकस्मात ते राज्य सर्वै बुडाले॥",
				"म्हणोनी कुडी वासना सांड वेगीं।",
				"बळे लागला काळ हा पाठिलागी॥१३॥"
			]
		},
		{
			"number": 14,
			"lines": [
				"जिवा कर्मयोगे जनीं जन्म जाला।",
				"परी शेवटीं काळमूखीं निमाला॥",
				"महाथोर ते मृत्युपंथेचि गेले।",
				"कितीएक ते जन्मले आणि मेले॥१४॥"
			]
		},
		{
			"number": 15,
			"lines": [
				"मना पाहतां सत्य हे मृत्युभूमी।",
				"जितां बोलती सर्वही जीव मी मी॥",
				"चिरंजीव हे सर्वही मानिताती।",
				"अकस्मात सांडूनिया सर्व जाती॥१५॥"
			]
		},
		{
			"number": 16,
			"lines": [
				"मरे एक त्याचा दुजा शोक वाहे।",
				"अकस्मात तोही पुढे जात आहे॥",
				"पुरेना जनीं लोभ रे क्षोभ त्याते।",
				"म्हणोनी जनीं मागुता जन्म घेते॥१६॥"
			]
		},
		{
			"number": 17,
			"lines": [
				"मनीं मानवा व्यर्थ चिंता वहाते।",
				"अकस्मात होणार होऊनि जाते॥",
				"घडें भोगणे सर्वही कर्मयोगे।",
				"मतीमंद तें खेद मानी वियोगें॥१७॥"
			]
		},
		{
			"number": 18,
			"lines": [
				"मना राघवेंवीण आशा नको रे।",
				"मना मानवाची नको कीर्ति तूं रे॥",
				"जया वर्णिती वेद-शास्त्रे-पुराणें।",
				"तया वर्णितां सर्वही श्लाघ्यवाणे॥१८॥"
			]
		},
		{
			"number": 19,
			"lines": [
				"मना सर्वथा सत्य सांडूं नको रे।",
				"मना सर्वथा मिथ्य मांडूं नको रे॥",
				"मना सत्य ते सत्य वाचे वदावे।",
				"मना मिथ्य तें मिथ्य सोडूनि द्यावें॥१९॥"
			]
		},
		{
			"number": 20,
			"lines": [
				"बहू हिंपुटी होईजे मायपोटी।",
				"नको रे मना यातना तेचि मोठी॥",
				"निरोधें पचे कोंडिले गर्भवासी।",
				"अधोमूख रे दु:ख त्या बाळकासीं॥२०॥"
			]
		},
		{
			"number": 21,
			"lines": [
				"मना वासना चूकवीं येरझारा।",
				"मना कामना सांडी रे द्रव्यदारा॥",
				"मना यातना थोर हे गर्भवासीं।",
				"मना सज्जना भेटवीं राघवासीं॥२१॥"
			]
		},
		{
			"number": 22,
			"lines": [
				"मना सज्जना हीत माझें करावें।",
				"रघुनायका दृढ चित्ती धरावें॥",
				"महाराज तो स्वामि वायुसुताचा।",
				"जना उद्धरी नाथ लोकत्रयाचा॥२२॥"
			]
		},
		{
			"number": 23,
			"lines": [
				"न बोलें मना राघवेवीण कांहीं।",
				"जनी वाउगें बोलता सुख नाहीं॥",
				"घडिने घडी काळ आयुष्य नेतो।",
				"देहांतीं तुला कोण सोडूं पहातो?॥२३॥"
			]
		},
		{
			"number": 24,
			"lines": [
				"रघुनायकावीण वांया शिणावे।",
				"जनासारिखे व्यर्थ कां वोसणावें॥",
				"सदा सर्वदा नाम वाचे वसो दे।",
				"अहंता मनी पापिणी ते नसो दे॥२४॥"
			]
		},
		{
			"number": 25,
			"lines": [
				"मना वीट मानूं नको बोलण्याचा।",
				"पुढें मागुता राम जोडेल कैंचा॥",
				"सुखाची घडी लोटतां सूख आहे।",
				"पुढें सर्व जाईल कांही न राहे॥२५॥"
			]
		},
		{
			"number": 26,
			"lines": [
				"देहेरक्षणाकारणें यत्न केला।",
				"परी शेवटीं काळ घेउन गेला॥",
				"करीं रे मना भक्ति या राघवाची।",
				"पुढें अंतरीं सोडिं चिंता भवाची॥२६॥"
			]
		},
		{
			"number": 27,
			"lines": [
				"भवाच्या भये काय भीतोस लंडी।",
				"धरीं रे मना धीर धाकासि सांडी॥",
				"रघूनायकासारिखा स्वामि शीरीं।",
				"नुपेक्षी कदा कोपल्या दंडधारी॥२७॥"
			]
		},
		{
			"number": 28,
			"lines": [
				"दिनानाथ हा राम कोदंडधारी।",
				"पुढें देखतां काळ पोटीं थरारी॥",
				"मना वाक्य नेमस्त हे सत्य मानीं।",
				"नुपेक्षी कदा राम दासाभिमानी॥२८॥"
			]
		},
		{
			"number": 29,
			"lines": [
				"पदी राघवाचे सदा ब्रीद गाजे।",
				"वळें भक्तरीपूशिरी कांबि वाजे॥",
				"पुरी वाहिली सर्व जेणे विमानीं।",
				"नुपेक्षी कदा रामदासाभिमानी॥२९॥"
			]
		},
		{
			"number": 30,
			"lines": [
				"समर्थाचिया सेचका वक्र पाहे।",
				"असा सर्व भुमंडळी कोण आहे॥",
				"जयाची लिला वर्णिती लोक तीन्ही।",
				"नुपेक्षी कदा राम दासाभिमानी॥३०॥"
			]
		},
		{
			"number": 31,
			"lines": [
				"महासंकटी सोडिले देव जेणें।",
				"प्रतापे बळे आगळा सर्वगूणे॥",
				"जयाते स्मरे शैलजा शूलपाणी।",
				"नुपेक्षी कदा राम दासाभिमानी॥३१॥"
			]
		},
		{
			"number": 32,
			"lines": [
				"अहल्या शिळा राघवें मुक्त केली।",
				"पदीं लागतां दिव्य होऊनि गेली॥",
				"जया वर्णितां शीणली वेदवाणी।",
				"नुपेक्षी कदा राम दासाभिमानी॥३२॥"
			]
		},
		{
			"number": 33,
			"lines": [
				"वसे मेरुमांदार हे सृष्टिलीला ।",
				"शशी सूर्य तारांगणे मेघमाला॥",
				"चिरंजीव केले जनी दास दोन्ही।",
				"नुपेक्षी कदा राम दासाभिमानी॥३३॥"
			]
		},
		{
			"number": 34,
			"lines": [
				"उपेक्षी कदा रामरुपी असेना।",
				"जिवां मानवां निश्चयो तो वसेना॥",
				"शिरी भार वाहेन बोले पुराणीं।",
				"नुपेक्षी कदा राम दासाभिमानी॥३४॥"
			]
		},
		{
			"number": 35,
			"lines": [
				"असे हो जया अंतरी भाव जैसा।",
				"वसे हो तया अंतरी देव तैसा॥",
				"अनन्यास रक्षीतसे चापपाणी।",
				"नुपेक्षी कदा राम दासाभिमानी॥३५॥"
			]
		},
		{
			"number": 36,
			"lines": [
				"सदा सर्वदा देव सन्नीध आहे।",
				"कृपाळुपणे अल्प धारीष्ट पाहे॥",
				"सुखानंद आनंद कैवल्यदानी।",
				"नुपेक्षी कदा राम दासाभिमानी॥३६॥"
			]
		},
		{
			"number": 37,
			"lines": [
				"सदा चक्रवाकासि मार्तंड जैसा।",
				"उडी घालितो संकटी स्वामि तैसा॥",
				"हरीभक्तिचा घाव गाजे निशाणी।",
				"नुपेक्षी कदा राम दासाभिमानी॥३७॥"
			]
		},
		{
			"number": 38,
			"lines": [
				"मना प्रार्थना तूजला एक आहे।",
				"रघूराज थक्कीत होऊनि पाहे॥",
				"अवज्ञा कदा हो यदर्थी न कीजे।",
				"मना सज्जना राघवी वस्ति कीजे॥३८॥"
			]
		},
		{
			"number": 39,
			"lines": [
				"जया वर्णिती वेद शास्त्रे पुराणे।",
				"जयाचेनि योगें समाधान बाणे॥",
				"तयालागिं हें सर्व चांचल्य दीजे।",
				"मना सज्जना राघवी वस्ति कीजे॥३९॥"
			]
		},
		{
			"number": 40,
			"lines": [
				"मना पाविजे सर्वही सूख जेथे।",
				"अति आदरें ठेविजे लक्ष तेथें॥",
				"विविकें कुडी कल्पना पालटिजे।",
				"मना सज्जना राघवी वस्ति कीजे॥४०॥"
			]
		},
		{
			"number": 41,
			"lines": [
				"बहू हिंडतां सौख्य होणार नाहीं।",
				"शिणावे परी नातुडे हीत कांहीं॥",
				"विचारें बरें अंतरा बोधवीजे।",
				"मना सज्जना राघवीं वस्ति कीजे॥४१॥"
			]
		},
		{
			"number": 42,
			"lines": [
				"बहुतांपरी हेंचि आतां धरावें।",
				"रघूनायका आपुलेसे करावें॥",
				"दिनानाथ हें तोडरीं ब्रीद गाजे।",
				"मना सज्जना राघवीं वस्ति कीजे॥४२॥"
			]
		},
		{
			"number": 43,
			"lines": [
				"मना सज्जना एक जीवीं धरावें।",
				"जनी आपुलें हीत तूवां करावें॥",
				"रघूनायकावीण बोलो नको हो।",
				"सदा मानसीं तो निजध्यास राहो॥४३॥"
			]
		},
		{
			"number": 44,
			"lines": [
				"मना रे जनीं मौनमुद्रा धरावी।",
				"कथा आदरे राघवाची करावी॥",
				"नसें राम ते धाम सोडूनि द्यावे।",
				"सुखालागिं आरण्य सेवीत जावे॥४४॥"
			]
		},
		{
			"number": 45,
			"lines": [
				"जयाचेनि संगे समाधान भंगे।",
				"अहंता अकस्मात येऊनि लागे॥",
				"तये संगतीची जनीं कोण गोडी।",
				"जिये संगतीनें मती राम सोडी॥४५॥"
			]
		},
		{
			"number": 46,
			"lines": [
				"मना जे घडी राघवेवीण गेली।",
				"जनीं आपुली ते तुवां हानि केली॥",
				"रघूनायकावीण तो शीण आहे।",
				"जनी दक्ष तो लक्ष लावूनि पाहे॥४६॥"
			]
		},
		{
			"number": 47,
			"lines": [
				"मनीं लोचनीं श्रीहरी तोचि पाहे।",
				"जनीं जाणतां मुक्त होऊनि राहे॥",
				"गुणीं प्रीति राखे क्रमू साधनाचा।",
				"जगीं धन्य तो दास सर्वोत्तमाचा॥४७॥"
			]
		},
		{
			"number": 48,
			"lines": [
				"सदा देवकाजीं झिजे देह ज्याचा।",
				"सदा रामनामें वदे नित्य साचा॥",
				"स्वधर्मेचि चाले सदा उत्तमाचा।",
				"जगीं धन्य तो दास सर्वोत्तमाचा॥४८॥"
			]
		},
		{
			"number": 49,
			"lines": [
				"सदा बोलण्यासारिखे चालताहे।",
				"अनेकीं सदा एक देवासि पाहे॥",
				"सगूणी भजे लेश नाही भ्रमाचा।",
				"जगीं धन्य तो दास सर्वोत्तमाचा॥४९॥"
			]
		},
		{
			"number": 50,
			"lines": [
				"नसे अंतरी काम नानाविकारी।",
				"उदासीन जो तापसी ब्रह्मचारी॥",
				"निवाला मनीं लेश नाही तमाचा।",
				"जगी धन्य तो दास सर्वोत्तमाचा॥५०॥"
			]
		},
		{
			"number": 51,
			"lines": [
				"मदें मत्सरें सांडिली स्वार्थबुद्धी।",
				"प्रपंचीक नाहीं जयातें उपाधी॥",
				"सदा बोलणे नम्र वाचा सुवाचा।",
				"जगी धन्य तो दास सर्वोत्तमाचा॥५१॥"
			]
		},
		{
			"number": 52,
			"lines": [
				"क्रमी वेळ जो तत्त्वचिंतानुवादे।",
				"न लिंपे कदा दंभ वादे विवादे॥",
				"करी सुखसंवाद जो उगमाचा।",
				"जगी धन्य तो दास सर्वोत्तमाचा॥५२॥"
			]
		},
		{
			"number": 53,
			"lines": [
				"सदा आर्जवी प्रीय जो सर्व लोकीं।",
				"सदा सर्वदा सत्यवादी विवेकी॥",
				"न बोले कदा मिथ्य वाचा त्रिवाचा।",
				"जगी धन्य तो दास सर्वोत्तमाचा॥५३॥"
			]
		},
		{
			"number": 54,
			"lines": [
				"सदा सेवि आरण्य तारुण्यकाळीं।",
				"मिळेना कदा कल्पनेचेनि मेळी॥",
				"चळेना मनीं निश्चयो दृढ ज्याचा।",
				"जगीं धन्य तो दास सर्वोत्तमाचा॥५४॥"
			]
		},
		{
			"number": 55,
			"lines": [
				"नसे मानसीं नष्ट आशा दुराशा।",
				"वसे अंतरीं प्रेमपाशा पिपाशा॥",
				"ऋणी देव हा भक्तिभावे जयाचा।",
				"जगी धन्य तो दास सर्वोत्तमाचा॥५५॥"
			]
		},
		{
			"number": 56,
			"lines": [
				"दिनाचा दयाळू मनाचा मवाळू।",
				"स्नेहाळू कृपाळू जनीं दासपाळू॥",
				"तया अंतरी क्रोध संताप कैंचा।",
				"जगीं धन्य तो दास सर्वोत्तमाचा॥५६॥"
			]
		},
		{
			"number": 57,
			"lines": [
				"जगीं होइजे धन्य या रामनामे।",
				"क्रिया भक्ति ऊपासना नित्य नेमे॥",
				"उदासीनता तत्त्वता सार आहे।",
				"सदा सर्वदा मोकळी वृत्ति राहे ॥५७॥"
			]
		},
		{
			"number": 58,
			"lines": [
				"नको वासना वीषयीं वृत्तिरुपें।",
				"पदार्थी जडे कामना पूर्वपापें॥",
				"सदा राम निष्काम चिंतीत जावा।",
				"मना कल्पनालेश तोहि नसावा॥५८॥"
			]
		},
		{
			"number": 59,
			"lines": [
				"मना कल्पना कल्पितां कल्पकोटी।",
				"नव्हे रे नव्हे सर्वथा रामभेटी॥",
				"मनीं कामना राम नाही जयाला।",
				"अती आदरे प्रीती नाही तयाला॥५९॥"
			]
		},
		{
			"number": 60,
			"lines": [
				"मना राम कल्पतरु कामधेनु।",
				"निधी सार चिंतामणी काय वानूं॥",
				"जयाचेनि योगे घडे सर्व सत्ता।",
				"तया साम्यता कायसी कोण आतां॥६०॥"
			]
		},
		{
			"number": 61,
			"lines": [
				"उभा कल्पवृक्षातळीं दु:ख वाहे।",
				"तया अंतरीं सर्वदा तेचि आहे॥",
				"जनी सज्जनी वाद हा वाढवावा।",
				"पुढें मागता शोक जीवीं धरावा॥६१॥"
			]
		},
		{
			"number": 62,
			"lines": [
				"निजध्यास तो सर्व तुटोनि गेला।",
				"बळें अंतरीं शोक संताप ठेला॥",
				"सुखानंद आनंद भेदें बुडाला।",
				"मना निश्चयो सर्व खेदे उडाला॥६२॥"
			]
		},
		{
			"number": 63,
			"lines": [
				"घरी कामधेनू पुढें ताक मागें।",
				"हरीबोध सांडोनि वेवाद लागे॥",
				"करी सार चिंतामणी काचखंडे।",
				"तया मागतां देत आहे उदंडे॥६३॥"
			]
		},
		{
			"number": 64,
			"lines": [
				"अती मूढ त्या दृढ बुद्धि असेना।",
				"अती काम त्या राम चित्ती वसेना॥",
				"अती लोभ त्या क्षोभ होइल जाणा।",
				"अती वीषयी सर्वदा दैन्यवाणा॥६४॥"
			]
		},
		{
			"number": 65,
			"lines": [
				"नको दैन्यवाणें जिणे भक्तिऊणे।",
				"अती मुर्ख त्या सर्वदा दु:ख दूणे॥",
				"धरीं रे मना आदरें प्रीति रामी।",
				"नको वासना हेमधामीं विरामीं॥६५॥"
			]
		},
		{
			"number": 66,
			"lines": [
				"नव्हे सार संसार हा घोर आहे।",
				"मना सज्जना सत्य शोधुनि पाहे॥",
				"जनीं वीष खातां पुढे सूख कैचे।",
				"करीं रे मना ध्यान या राघवाचें॥६६॥"
			]
		},
		{
			"number": 67,
			"lines": [
				"घनश्याम हा राम लावण्यरुपी।",
				"महाधीर गंभीर पूर्णप्रतापी॥",
				"करी संकटीं सेवकांचा कुडावा।",
				"प्रभाते मनी राम चिंतीत जावा॥६७॥"
			]
		},
		{
			"number": 68,
			"lines": [
				"बळें आगळा राम कोदंडधारी।",
				"महाकाळ विक्राळ तोही थरारी॥",
				"पुढे मानवा किंकरा कोण केवा।",
				"प्रभाते मनी राम चिंतीत जावा॥६८॥"
			]
		},
		{
			"number": 69,
			"lines": [
				"सुखानंदकारी निवारी भयातें।",
				"जनीं भक्तिभावे भजावे तयातें॥",
				"विवेके त्यजावा अनाचार हेवा।",
				"प्रभाते मनी राम चिंतीत जावा॥६९॥"
			]
		},
		{
			"number": 70,
			"lines": [
				"सदा रामनामे वदा पुर्णकामें।",
				"कदा बाधिजेना ऽऽ पदा नित्य नेमें॥",
				"मदालस्य हा सर्व सोडोनि द्यावा।",
				"प्रभाते मनी राम चिंतीत जावा॥७०॥"
			]
		},
		{
			"number": 71,
			"lines": [
				"जयाचेनि नामें महादोष जाती।",
				"जयाचेनि नामें गती पाविजेती॥",
				"जयाचेनि नामें घडे पुण्यठेवा।",
				"प्रभाते मनी राम चिंतीत जावा॥७१॥"
			]
		},
		{
			"number": 72,
			"lines": [
				"न वेचे कदा ग्रंथचि अर्थ काही।",
				"मुखे नाम उच्चारितां कष्ट नाहीं॥",
				"महाघोर संसारशत्रु जिणावा।",
				"प्रभाते मनी राम चिंतीत जावा॥७२॥"
			]
		},
		{
			"number": 73,
			"lines": [
				"देहेदंडणेचे महादु:ख आहे।",
				"महादु:ख तें नाम घेता न राहे॥",
				"सदाशीव चिंतीतसे देवदेवा।",
				"प्रभाते मनीं राम चिंतीत जावा॥७३॥"
			]
		},
		{
			"number": 74,
			"lines": [
				"बहुतांपरी संकटे साधनांची।",
				"व्रते दान उद्यापने ती धनाची॥",
				"दिनाचा दयाळू मनी आठवावा।",
				"प्रभाते मनी राम चिंतीत जावा॥७४॥"
			]
		},
		{
			"number": 75,
			"lines": [
				"समस्तामधे सार साचार आहे।",
				"कळेना तरी सर्व शोधुन पाहे॥",
				"जिवा संशयो वाउगा तो त्यजावा।",
				"प्रभाते मनी राम चिंतीत जावा॥७५॥"
			]
		},
		{
			"number": 76,
			"lines": [
				"नव्हे कर्म ना धर्म ना योग कांही।",
				"नव्हे भोग ना त्याग ना सांग पाहीं॥",
				"म्हणे दास विश्वास नामी धरावा।",
				"प्रभाते मनी राम चिंतीत जावा॥७६॥"
			]
		},
		{
			"number": 77,
			"lines": [
				"करी काम निष्काम या राघवाचे।",
				"करी रुप स्वरुप सर्वां जिवांचे ॥",
				"करि छंद निर्द्वद्व हे गुण गातां।",
				"हरीकीर्तनी वृत्तिविश्वास होतां॥७७॥"
			]
		},
		{
			"number": 78,
			"lines": [
				"अहो ज्या नरा रामविश्वास नाहीं।",
				"तया पामरा बाधिजे सर्व कांही॥",
				"महाराज तो स्वामि कैवल्यदाता।",
				"वृथा वाहणें देहसंसारचिंता॥७८॥"
			]
		},
		{
			"number": 79,
			"lines": [
				"मना पावना भावना राघवाची।",
				"धरी अंतरीं सोडिं चिंता भवाची॥",
				"भवाची जिवा मानवा भूलि ठेली।",
				"नसे वस्तुचि धारणा व्यर्थ गेली॥७९॥"
			]
		},
		{
			"number": 80,
			"lines": [
				"धरा श्रीवरा त्या हरा अंतराते।",
				"तरा दुस्तरा त्या परा सागराते॥",
				"सरा वीसरा त्या भरा दुर्भराते।",
				"करा नीकरा त्या खरा मत्सराते॥८०॥"
			]
		},
		{
			"number": 81,
			"lines": [
				"मना मत्सरे नाम सांडूं नको हो।",
				"अती आदरे हा निजध्यास राहो॥",
				"समस्तांमधे नाम हे सार आहे।",
				"दुजी तूळणा तूळितांही न साहे॥८१॥"
			]
		},
		{
			"number": 82,
			"lines": [
				"बहु नाम या रामनामी तुळेना।",
				"अभाग्या नरा पामरा हे कळेंना॥",
				"विषा औषधा घेतले पार्वतीशे।",
				"जिवा मानवा किंकरा कोण पुसे॥८२॥"
			]
		},
		{
			"number": 83,
			"lines": [
				"जेणे जाळिला काम तो राम ध्यातो।",
				"उमेसी अती आदरें गूण गातो॥",
				"बहु ज्ञान वैराग्य सामर्थ्य जेथें।",
				"परी अंतरी नामविश्वास तेथें॥८३॥"
			]
		},
		{
			"number": 84,
			"lines": [
				"विठोने शिरी वाहिला देवराणा।",
				"तया अंतरी ध्यास रे त्यासि नेणा॥",
				"निवाला स्वये तापसी चंद्रमौळी।",
				"जिवा सोडवी राम हा अंतकाळीं॥८४॥"
			]
		},
		{
			"number": 85,
			"lines": [
				"भजा राम विश्राम योगेश्वरांचा।",
				"जपू नेमिला नेम गौरीहराचा॥",
				"स्वये नीववी तापसी चंद्रमौळी।",
				"तुम्हां सोडवी राम हा अंतकाळीं॥८५॥"
			]
		},
		{
			"number": 86,
			"lines": [
				"मुखी राम विश्राम तेथेचि आहे।",
				"सदानंद आनंद सेवोनि आहे॥",
				"तयावीण तो शीण संदेहकारी।",
				"निजधाम हे नाम शोकापहारी॥८६॥"
			]
		},
		{
			"number": 87,
			"lines": [
				"मुखी राम त्या काम बाधुं शकेना।",
				"गुणे इष्ट धारिष्ट त्याचे चुकेना॥",
				"हरीभक्त तो शक्त कामास भारी।",
				"जगीं धन्य तो मारुती ब्रह्मचारी॥८७॥"
			]
		},
		{
			"number": 88,
			"lines": [
				"बहू चांगले नाम या राघवाचे।",
				"अती साजिरे स्वल्प सोपे फुकाचे॥",
				"करी मूळ निर्मूळ घेता भवाचे।",
				"जिवां मानवां हेंचि कैवल्य साचें॥८८॥"
			]
		},
		{
			"number": 89,
			"lines": [
				"जनीं भोजनी नाम वाचे वदावें।",
				"अती आदरे गद्यघोषे म्हणावे॥",
				"हरीचिंतने अन्न सेवीत जावे।",
				"तरी श्रीहरी पाविजेतो स्वभावें॥८९॥"
			]
		},
		{
			"number": 90,
			"lines": [
				"न ये राम वाणी तया थोर हाणी।",
				"जनीं व्यर्थ प्राणी तया नाम कोणी॥",
				"हरीनाम हें वेदशास्त्रीं पुराणीं।",
				"बहू आगळे बोलिली व्यासवाणी॥९०॥"
			]
		},
		{
			"number": 91,
			"lines": [
				"नको वीट मानूं रघुनायकाचा।",
				"अती आदरे बोलिजे राम वाचा॥",
				"न वेंचे मुखी सांपडे रे फुकाचा।",
				"करीं घोष त्या जानकीवल्लभाचा॥९१॥"
			]
		},
		{
			"number": 92,
			"lines": [
				"अती आदरें सर्वही नामघोषे।",
				"गिरीकंदरी जाइजे दूरि दोषें॥",
				"हरी तिष्ठतू तोषला नामघोषें।",
				"विशेषें हरामानसीं रामपीसें॥९२॥"
			]
		},
		{
			"number": 93,
			"lines": [
				"जगीं पाहतां देव हा अन्नदाता।",
				"तया लागली तत्त्वता सार चिंता॥",
				"तयाचे मुखी नाम घेता फुकाचे।",
				"मना सांग पां रे तुझे काय वेंचे॥९३॥"
			]
		},
		{
			"number": 94,
			"lines": [
				"तिन्ही लोक जाळुं शके कोप येतां।",
				"निवाला हरु तो मुखे नाम घेतां॥",
				"जपे आदरें पार्वती विश्वमाता।",
				"म्हणोनी म्हणा तेंचि हे नाम आतां॥९४॥"
			]
		},
		{
			"number": 95,
			"lines": [
				"अजामेळ पापी वदे पुत्रकामे।",
				"तया मुक्ति नारायणाचेनि नामें॥",
				"शुकाकारणे कुंटणी राम वाणी।",
				"मुखें बोलतां ख्याति जाली पुराणीं॥९५॥"
			]
		},
		{
			"number": 96,
			"lines": [
				"महाभक्त प्रल्हाद हा दैत्यकूळीं।",
				"जपे रामनामावळी नित्यकाळीं॥",
				"पिता पापरुपी तया देखवेना।",
				"जनी दैत्य तो नाम मुखे म्हणेना॥९६॥"
			]
		},
		{
			"number": 97,
			"lines": [
				"मुखी नाम नाहीं तया मुक्ति कैंची।",
				"अहंतागुणे यातना ते फुकाची॥",
				"पुढे अंत येईल तो दैन्यवाणा।",
				"म्हणोनि म्हणा रे म्हणा देवराणा॥९७॥"
			]
		},
		{
			"number": 98,
			"lines": [
				"हरीनाम नेमस्त पाषाण तारी।",
				"बहु तारीले मानवी देहधारी॥",
				"तया रामनामीं सदा जो विकल्पी।",
				"वदेना कदा जीव तो पापरूपी॥९८॥"
			]
		},
		{
			"number": 99,
			"lines": [
				"जगीं धन्य वाराणसी पुण्यराशी।",
				"तयेमाजि आतां गतीं पूर्वजांसी॥",
				"मुखे रामनामावळी नित्य काळीं।",
				"जिवा हित सांगे सदा चंद्रमौळी॥९९॥"
			]
		},
		{
			"number": 100,
			"lines": [
				"यथासांग रे कर्म तेंहि घडेना।",
				"घडे धर्म तें पुण्य गांठी पडेना॥",
				"दया पाहतां सर्व भुतीं असेना।",
				"फुकाचे मुखी नाम तेंही वसेना॥१००॥"
			]
		},
		{
			"number": 101,
			"lines": [
				"जया नावडे नाम त्या यम जाची।",
				"विकल्पे उठे तर्क त्या नर्क ची ची॥",
				"म्हणोनि अती आदरे नाम घ्यावे।",
				"मुखे बोलतां दोष जाती स्वभावें॥१०१॥"
			]
		},
		{
			"number": 102,
			"lines": [
				"अती लीनता सर्वभावे स्वभावें।",
				"जना सज्जनालागिं संतोषवावे॥",
				"देहे कारणीं सर्व लावीत जावें।",
				"सगूणीं अती आदरेसी भजावें॥१०२॥"
			]
		},
		{
			"number": 103,
			"lines": [
				"हरीकीर्तनीं प्रीति रामीं धरावी।",
				"देहेबुद्धि नीरूपणीं वीसरावी॥",
				"परद्रव्य आणीक कांता परावी।",
				"यदर्थीं मना सांडि जीवीं करावी॥१०३॥"
			]
		},
		{
			"number": 104,
			"lines": [
				"क्रियेवीण नानापरी बोलिजेंते।",
				"परी चित्त दुश्चीत तें लाजवीतें॥",
				"मना कल्पना धीट सैराट धांवे।",
				"तया मानवा देव कैसेनि पावे॥१०४॥"
			]
		},
		{
			"number": 105,
			"lines": [
				"विवेके क्रिया आपुली पालटावी।",
				"अती आदरे शुद्ध क्रीया धरावी॥",
				"जनीं बोलण्यासारिखे चाल बापा।",
				"मना कल्पना सोडिं संसारतापा॥१०५॥"
			]
		},
		{
			"number": 106,
			"lines": [
				"बरी स्नानसंध्या करी एकनिष्ठा।",
				"विवेके मना आवरी स्थानभ्रष्टा॥",
				"दया सर्वभुतीं जया मानवाला।",
				"सदा प्रेमळू भक्तिभावे निवाला॥१०६॥"
			]
		},
		{
			"number": 107,
			"lines": [
				"मना कोपआरोपणा ते नसावी।",
				"मना बुद्धि हे साधुसंगी वसावी॥",
				"मना नष्ट चांडाळ तो संग त्यागीं।",
				"मना होइ रे मोक्षभागी विभागी॥१०७॥"
			]
		},
		{
			"number": 108,
			"lines": [
				"मना सर्वदा सज्जनाचेनि योगें।",
				"क्रिया पालटे भक्तिभावार्थ लागे॥",
				"क्रियेवीण वाचाळता ते निवारी।",
				"तुटे वाद संवाद तो हीतकारी॥१०८॥"
			]
		},
		{
			"number": 109,
			"lines": [
				"जनीं वादवेवाद सोडूनि द्यावा।",
				"जनीं वादसंवाद सूखे करावा॥",
				"जगीं तोचि तो शोकसंतापहारी।",
				"तुटे वाद संवाद तो हीतकारी॥१०९॥"
			]
		},
		{
			"number": 110,
			"lines": [
				"तुटे वाद संवाद त्याते म्हणावें।",
				"विवेके अहंभाव यातें जिणावें॥",
				"अहंतागुणे वाद नाना विकारी।",
				"तुटे वाद संवाद तो हीतकारी॥११०॥"
			]
		},
		{
			"number": 111,
			"lines": [
				"हिताकारणे बोलणे सत्य आहे।",
				"हिताकारणे सर्व शोधुनि पाहें॥",
				"हितकारणे बंड पाखांड वारी।",
				"तुटे वाद संवाद तो हीतकारी॥१११॥"
			]
		},
		{
			"number": 112,
			"lines": [
				"जनीं सांगतां ऐकता जन्म गेला।",
				"परी वादवेवाद तैसाचि ठेला॥",
				"उठे संशयो वाद हा दंभधारी।",
				"तुटे वाद संवाद तो हीतकारी॥११२॥"
			]
		},
		{
			"number": 113,
			"lines": [
				"जनी हीत पंडीत सांडीत गेले।",
				"अहंतागुणे ब्रह्मराक्षस जाले॥",
				"तयाहून व्युत्पन्न तो कोण आहे।",
				"मना सर्व जाणीव सांडुनि राहे॥११३॥"
			]
		},
		{
			"number": 114,
			"lines": [
				"फुकाचे मुखी बोलतां काय वेचे।",
				"दिसंदीस अभ्यंतरी गर्व सांचे॥",
				"क्रियेवीण वाचाळता व्यर्थ आहे।",
				"विचारे तुझा तूंचि शोधुनि पाहे॥११४॥"
			]
		},
		{
			"number": 115,
			"lines": [
				"तुटे वाद संवाद तेथें करावा।",
				"विविके अहंभाव हा पालटावा॥",
				"जनीं बोलण्यासारिखे आचरावें।",
				"क्रियापालटे भक्तिपंथेचि जावे॥११५॥"
			]
		},
		{
			"number": 116,
			"lines": [
				"बहू शापिता कष्टला अंबऋषी।",
				"तयाचे स्वये श्रीहरी जन्म सोशी॥",
				"दिला क्षीरसिंधु तया ऊपमानी।",
				"नुपेक्षी कदा देव भक्ताभिमानी॥११६॥"
			]
		},
		{
			"number": 117,
			"lines": [
				"धुरू लेकरु बापुडे दैन्यवाणे।",
				"कृपा भाकितां दीधली भेटी जेणे॥",
				"चिरंजीव तारांगणी प्रेमखाणी।",
				"नुपेक्षी कदा देव भक्ताभिमानी॥११७॥"
			]
		},
		{
			"number": 118,
			"lines": [
				"गजेंदु महासंकटी वास पाहे।",
				"तयाकारणे श्रीहरी धांवताहे॥",
				"उडी घातली जाहला जीवदानी।",
				"नुपेक्षी कदा देव भक्ताभिमानी॥११८॥"
			]
		},
		{
			"number": 119,
			"lines": [
				"अजामेळ पापी तया अंत आला।",
				"कृपाळूपणे तो जनीं मुक्त केला॥",
				"अनाथासि आधार हा चक्रपाणी।",
				"नुपेक्षी कदा देव भक्ताभिमानी॥११९॥"
			]
		},
		{
			"number": 120,
			"lines": [
				"विधीकारणे जाहला मत्स्य वेगीं।",
				"धरी कूर्मरुपे धरा पृष्ठभागी।",
				"जना रक्षणाकारणे नीच योनी।",
				"नुपेक्षी कदा देव भक्ताभिमानी॥१२०॥"
			]
		},
		{
			"number": 121,
			"lines": [
				"महाभक्त प्रल्हाद हा कष्टवीला।",
				"म्हणोनी तयाकारणे सिंह जाला॥",
				"न ये ज्वाळ वीशाळ संनधि कोणी।",
				"नुपेक्षी कदा देव भक्ताभिमानी॥१२१॥"
			]
		},
		{
			"number": 122,
			"lines": [
				"कृपा भाकिता जाहला वज्रपाणी।",
				"तया कारणें वामनू चक्रपाणी॥",
				"द्विजांकारणे भार्गवू चापपाणी।",
				"नुपेक्षी कदा देव भक्ताभिमानी॥१२२॥"
			]
		},
		{
			"number": 123,
			"lines": [
				"अहल्येसतीलागी आरण्यपंथे।",
				"कुडावा पुढे देव बंदी तयांते॥",
				"बळे सोडितां घाव घालीं निशाणी।",
				"नुपेक्षी कदा राम दासाभिमानी॥१२३॥"
			]
		},
		{
			"number": 124,
			"lines": [
				"तये द्रौपदीकारणे लागवेगे।",
				"त्वरे धांवतो सर्व सांडूनि मागें॥",
				"कळीलागिं जाला असे बौद्ध मौनी।",
				"नुपेक्षी कदा देव भक्ताभिमानी॥१२४॥"
			]
		},
		{
			"number": 125,
			"lines": [
				"अनाथां दिनांकारणे जन्मताहे।",
				"कलंकी पुढे देव होणार आहे॥",
				"तया वर्णिता शीणली वेदवाणी।",
				"नुपेक्षी कदा देव भक्ताभिमानी॥१२५॥"
			]
		},
		{
			"number": 126,
			"lines": [
				"जनांकारणे देव लीलावतारी।",
				"बहुतांपरी आदरें वेषधारी॥",
				"तया नेणती ते जन पापरूपी।",
				"दुरात्मे महानष्ट चांडाळ पापी॥१२६॥"
			]
		},
		{
			"number": 127,
			"lines": [
				"जगीं धन्य तो रामसूखें निवाला।",
				"कथा ऐकतां सर्व तल्लीन जाला॥",
				"देहेभावना रामबोधे उडाली।",
				"मनोवासना रामरूपीं बुडाली॥१२७॥"
			]
		},
		{
			"number": 128,
			"lines": [
				"मना वासना वासुदेवीं वसों दे।",
				"मना कामना कामसंगी नसो दे॥",
				"मना कल्पना वाउगी ते न कीजे।",
				"मना सज्जना सज्जनी वस्ति कीजे॥१२८॥"
			]
		},
		{
			"number": 129,
			"lines": [
				"गतीकारणे संगती सज्जनाची।",
				"मती पालटे सूमती दुर्जनाची॥",
				"रतीनायिकेचा पती नष्ट आहे।",
				"म्हणोनी मनाऽतीत होवोनि राहे॥१२९॥"
			]
		},
		{
			"number": 130,
			"lines": [
				"मना अल्प संकल्प तोही नसावा।",
				"सदा सत्यसंकल्प चित्तीं वसावा॥",
				"जनीं जल्प वीकल्प तोही त्यजावा।",
				"रमाकांत एकान्तकाळी भजावा॥१३०॥"
			]
		},
		{
			"number": 131,
			"lines": [
				"भजाया जनीं पाहतां राम एकू।",
				"करी बाण एकू मुखी शब्द एकू॥",
				"क्रिया पाहतां उद्धरे सर्व लोकू।",
				"धरा जानकीनायकाचा विवेकू॥१३१॥"
			]
		},
		{
			"number": 132,
			"lines": [
				"विचारूनि बोले विवंचूनि चाले।",
				"तयाचेनि संतप्त तेही निवाले॥",
				"बरें शोधल्यावीण बोलो नको हो।",
				"जनी चालणे शुद्ध नेमस्त राहो॥१३२॥"
			]
		},
		{
			"number": 133,
			"lines": [
				"हरीभक्त वीरक्त विज्ञानराशी।",
				"जेणे मानसी स्थापिलें निश्चयासी॥",
				"तया दर्शने स्पर्शने पुण्य जोडे।",
				"तया भाषणें नष्ट संदेह मोडे॥१३३॥"
			]
		},
		{
			"number": 134,
			"lines": [
				"नसे गर्व आंगी सदा वीतरागी।",
				"क्षमा शांति भोगी दयादक्ष योगी॥",
				"नसे लोभ ना क्षोम ना दैन्यवाणा।",
				"इहीं लक्षणी जाणिजे योगिराणा॥१३४॥"
			]
		},
		{
			"number": 135,
			"lines": [
				"धरीं रे मना संगती सज्जनाची।",
				"जेणें वृत्ति हे पालटे दुर्जनाची॥",
				"बळे भाव सद्बुद्धि सन्मार्ग लागे।",
				"महाक्रुर तो काळ विक्राळ भंगे॥१३५॥"
			]
		},
		{
			"number": 136,
			"lines": [
				"भयें व्यापिले सर्व ब्रह्मांड आहे।",
				"भयातीत तें संत आनंत पाहे॥",
				"जया पाहतां द्वैत कांही दिसेना।",
				"भयो मानसीं सर्वथाही असेना॥१३६॥"
			]
		},
		{
			"number": 137,
			"lines": [
				"जिवां श्रेष्ठ ते स्पष्ट सांगोनि गेले।",
				"परी जीव अज्ञान तैसेचि ठेले॥",
				"देहेबुद्धिचें कर्म खोटें टळेना।",
				"जुने ठेवणें मीपणें आकळेना॥१३७॥"
			]
		},
		{
			"number": 138,
			"lines": [
				"भ्रमे नाढळे वित्त तें गुप्त जाले।",
				"जिवा जन्मदारिद्र्य ठाकुनि आले॥",
				"देहेबुद्धिचा निश्चयो ज्या टळेना।",
				"जुने ठेवणे मीपणे आकळेना॥१३८॥"
			]
		},
		{
			"number": 139,
			"lines": [
				"पुढें पाहता सर्वही कोंदलेसें।",
				"अभाग्यास हें दृश्य पाषाण भासे॥",
				"अभावे कदा पुण्य गांठी पडेना।",
				"जुने ठेवणे मीपणे आकळेना॥१३९॥"
			]
		},
		{
			"number": 140,
			"lines": [
				"जयाचे तया चूकले प्राप्त नाहीं।",
				"गुणे गोविले जाहले दुःख देहीं ॥",
				"गुणावेगळी वृत्ति तेहि वळेना।",
				"जुने ठेवणे मीपणे आकळेना॥१४०॥"
			]
		},
		{
			"number": 141,
			"lines": [
				"म्हणे दास सायास त्याचे करावे।",
				"जनीं जाणता पाय त्याचे धरावे॥",
				"गुरू अंजनेवीण तें आकळेना।",
				"जुने ठेवणे मीपणे ते कळेना॥१४१॥"
			]
		},
		{
			"number": 142,
			"lines": [
				"कळेना कळेना कळेना कळेना।",
				"ढळे नाढळे संशयोही ढळेना॥",
				"गळेना गळेना अहंता गळेना।",
				"बळें आकळेना मिळेना मिळेना॥१४२॥"
			]
		},
		{
			"number": 143,
			"lines": [
				"अविद्यागुणे मानवा उमजेना।",
				"भ्रमे चुकले हीत ते आकळेना॥",
				"परीक्षेविणे बांधले दृढ नाणें।",
				"परी सत्य मिथ्या असें कोण जाणें॥१४३॥"
			]
		},
		{
			"number": 144,
			"lines": [
				"जगी पाहतां साच ते काय आहे।",
				"अती आदरे सत्य शोधुन पाहे॥",
				"पुढे पाहतां पाहतां देव जोडे।",
				"भ्रम भ्रांति अज्ञान हें सर्व मोडे॥१४४॥"
			]
		},
		{
			"number": 145,
			"lines": [
				"सदा वीषयो चिंतितां जीव जाला।",
				"अहंभाव अज्ञान जन्मास आला॥",
				"विवेके सदा स्वस्वरुपी भरावे।",
				"जिवा ऊगमी जन्म नाही स्वभावें॥१४५॥"
			]
		},
		{
			"number": 146,
			"lines": [
				"दिसे लोचनी ते नसे कल्पकोडी।",
				"अकस्मात आकारले काळ मोडी॥",
				"पुढे सर्व जाईल कांही न राहे।",
				"मना संत आनंत शोधुनि पाहे॥१४६॥"
			]
		},
		{
			"number": 147,
			"lines": [
				"फुटेना तुटेना चळेना ढळेना।",
				"सदा संचले मीपणे ते कळेना॥",
				"तया एकरूपासि दूजे न साहे।",
				"मना संत आनंत शोधुनि पाहें॥१४७॥"
			]
		},
		{
			"number": 148,
			"lines": [
				"निराकार आधार ब्रह्मादिकांचा।",
				"जया सांगतां शीणली वेदवाचा॥",
				"विवेके तदाकार होऊनि राहें।",
				"मना संत आनंत शोधुनि पाहे॥१४८॥"
			]
		},
		{
			"number": 149,
			"lines": [
				"जगी पाहतां चर्मलक्षी न लक्षे।",
				"जगी पाहता ज्ञानचक्षी निरक्षे॥",
				"जनीं पाहता पाहणे जात आहे।",
				"मना संत आनंत शोधुनि पाहे॥१४९॥"
			]
		},
		{
			"number": 150,
			"lines": [
				"नसे पीत ना श्वेत ना श्याम कांही।",
				"नसे व्यक्त अव्यक्त ना नीळ नाहीं॥",
				"म्हणे दास विश्वासतां मुक्ति लाहे।",
				"मना संत आनंत शोधुनि पाहे॥१५०॥"
			]
		},
		{
			"number": 151,
			"lines": [
				"खरें शोधितां शोधितां शोधिताहे।",
				"मना बोधिता बोधिता बोधिताहे॥",
				"परी सर्वही सज्जनाचेनि योगे।",
				"बरा निश्चयो पाविजे सानुरागे॥१५१॥"
			]
		},
		{
			"number": 152,
			"lines": [
				"बहूतांपरी कूसरी तत्त्वझाडा।",
				"परी अंतरी पाहिजे तो निवाडा॥",
				"मना सार साचार ते वेगळे रे।",
				"समस्तांमधे एक ते आगळे रे॥१५२॥"
			]
		},
		{
			"number": 153,
			"lines": [
				"नव्हे पिंडज्ञाने नव्हे तत्त्वज्ञाने ।",
				"समाधान कांही नव्हे तानमाने॥",
				"नव्हे योगयागें नव्हे भोगत्यागें।",
				"समाधान ते सज्जनाचेनि योगे॥१५३॥"
			]
		},
		{
			"number": 154,
			"lines": [
				"महावाक्य तत्त्वादिके पंचकर्णे।",
				"खुणे पाविजे संतसंगे विवर्णे॥",
				"द्वितीयेसि संकेत जो दाविजेतो।",
				"तया सांडुनी चंद्रमा भाविजेतो॥१५४॥"
			]
		},
		{
			"number": 155,
			"lines": [
				"दिसेना जनी तेचि शोधुनि पाहे।",
				"बरे पाहता गूज तेथेचि आहे॥",
				"करी घेउ जाता कदा आढळेना।",
				"जनी सर्व कोंदाटले ते कळेना॥१५५॥"
			]
		},
		{
			"number": 156,
			"lines": [
				"म्हणे जाणता तो जनी मूर्ख पाहे।",
				"अतर्कासि तर्की असा कोण आहे॥",
				"जनीं मीपणे पाहता पाहवेना।",
				"तया लक्षितां वेगळे राहवेना॥१५६॥"
			]
		},
		{
			"number": 157,
			"lines": [
				"बहू शास्त्र धुंडाळता वाड आहे।",
				"जया निश्चयो येक तोही न साहे॥",
				"मती भांडती शास्त्रबोधे विरोधें।",
				"गती खुंटती ज्ञानबोधे प्रबोधे॥१५७॥"
			]
		},
		{
			"number": 158,
			"lines": [
				"श्रुती न्याय मीमांसके तर्कशास्त्रे।",
				"स्मृती वेद वेदान्तवाक्ये विचित्रे॥",
				"स्वये शेष मौनावला स्थीर पाहे।",
				"मना सर्व जाणीव सांडून राहे॥१५८॥"
			]
		},
		{
			"number": 159,
			"lines": [
				"जेणे मक्षिका भक्षिली जाणिवेची।",
				"तया भोजनाची रुची प्राप्त कैची॥",
				"अहंभाव ज्या मानसीचा विरेना।",
				"तया ज्ञान हे अन्न पोटी जिरेना॥१५९॥"
			]
		},
		{
			"number": 160,
			"lines": [
				"नको रे मना वाद हा खेदकारी।",
				"नको रे मना भेद नानाविकारी॥",
				"नको रे मना शीकवूं पूढिलांसी।",
				"अहंभाव जो राहिला तूजपासी॥१६०॥"
			]
		},
		{
			"number": 161,
			"lines": [
				"अहंतागुणे सर्वही दुःख होते।",
				"मुखे बोलिले ज्ञान ते व्यर्थ जाते॥",
				"सुखी राहता सर्वही सूख आहे।",
				"अहंता तुझी तुंचि शोधुन पाहे॥१६१॥"
			]
		},
		{
			"number": 162,
			"lines": [
				"अहंतागुणे नीति सांडी विवेकी।",
				"अनीतीबळे श्लाघ्यता सर्व लोकी॥",
				"परी अंतरी अर्वही साक्ष येते।",
				"प्रमाणांतरे बुद्धि सांडूनि जाते॥१६२॥"
			]
		},
		{
			"number": 163,
			"lines": [
				"देहेबुद्धिचा निश्चयो दृढ जाला।",
				"देहातीत ते हीत सांडीत गेला॥",
				"देहेबुद्धि ते आत्मबुद्धि करावी।",
				"सदा संगती सज्जनाची धरावी॥१६३॥"
			]
		},
		{
			"number": 164,
			"lines": [
				"मनें कल्पिला वीषयो सोडवावा।",
				"मनें देव निर्गूण तो ओळखावा॥",
				"मनें कल्पिता कल्पना ते सरावी।",
				"सदा संगती सज्जनाची धरावी॥१६४॥"
			]
		},
		{
			"number": 165,
			"lines": [
				"देहादीक प्रपंच हा चिंतियेला।",
				"परी अंतरी लोभ निश्चित ठेला॥",
				"हरीचिंतने मुक्तिकांता करावी।",
				"सदा संगती सज्जनांची धरावी॥१६५॥"
			]
		},
		{
			"number": 166,
			"lines": [
				"अहंकार विस्तारला या देहाचा।",
				"स्त्रियापुत्रमित्रादिके मोह त्यांचा॥",
				"बळे भ्रांति हें जन्मचिंता हरावी।",
				"सदा संगती सज्जनांची धरावी॥१६६॥"
			]
		},
		{
			"number": 167,
			"lines": [
				"बरा निश्चयो शाश्वताचा करावा।",
				"म्हणे दास संदेह तो वीसरावा॥",
				"घडीने घडी सार्थकाची धरावी।",
				"सदा संगती सज्जनांची धरावी॥१६७॥"
			]
		},
		{
			"number": 168,
			"lines": [
				"करी वृत्ती जो संत तो संत जाणा।",
				"दुराशागुणे जो नव्हे दैन्यवाणा॥",
				"उपाधी देहेबुद्धीते वाढवीते।",
				"परी सज्जना केविं बाधु शके ते॥१६८॥"
			]
		},
		{
			"number": 169,
			"lines": [
				"नसे अंत आनंत संता पुसावा।",
				"अहंकारविस्तार हा नीरसावा॥",
				"गुणेवीण निर्गुण तो आठवावा।",
				"देहेबुद्धिचा आठवु नाठवावा॥१६९॥"
			]
		},
		{
			"number": 170,
			"lines": [
				"देहेबुद्धि हे ज्ञानबोधे त्यजावी।",
				"विवेके तये वस्तुची भेटी घ्यावी॥",
				"तदाकार हे वृत्ति नाही स्वभावे।",
				"म्हणोनी सदा तेचि शोधीत जावे॥१७०॥"
			]
		},
		{
			"number": 171,
			"lines": [
				"असे सार साचार तें चोरलेसे।",
				"इहीं लोचनी पाहता दृश्य भासे॥",
				"निराभास निर्गुण तें आकळेना।",
				"अहंतागुणे कल्पिताही कळेना॥१७१॥"
			]
		},
		{
			"number": 172,
			"lines": [
				"स्फुरे वीषयी कल्पना ते अविद्या।",
				"स्फुरे ब्रह्म रे जाण माया सुविद्या॥",
				"मुळीं कल्पना दो रुपें तेचि जाली।",
				"विवेके तरी स्वस्वरुपी मिळाली॥१७२॥"
			]
		},
		{
			"number": 173,
			"lines": [
				"स्वरुपी उदेला अहंकार राहो।",
				"तेणे सर्व आच्छादिले व्योम पाहो॥",
				"दिशा पाहतां ते निशा वाढताहे।",
				"विवेके विचारे विवंचुनि पाहे॥१७३॥"
			]
		},
		{
			"number": 174,
			"lines": [
				"जया चक्षुने लक्षिता लक्षवेना।",
				"भवा भक्षिता रक्षिता रक्षवेना॥",
				"क्षयातीत तो अक्षयी मोक्ष देतो।",
				"दयादक्ष तो साक्षिने पक्ष घेतो॥१७४॥"
			]
		},
		{
			"number": 175,
			"lines": [
				"विधी निर्मिती लीहितो सर्व भाळी।",
				"परी लीहिता कोण त्याचे कपाळी॥",
				"हरू जाळितो लोक संहारकाळी।",
				"परी शेवटी शंकरा कोण जाळी॥१७५॥"
			]
		},
		{
			"number": 176,
			"lines": [
				"जगी द्वादशादित्य हे रुद्र अक्रा।",
				"असंख्यात संख्या करी कोण शक्रा॥",
				"जगी देव धुंडाळिता आढळेना।",
				"जगी मुख्य तो कोण कैसा कळेना॥१७६॥"
			]
		},
		{
			"number": 177,
			"lines": [
				"तुटेना फुटेना कदा देवराणा।",
				"चळेना ढळेना कदा दैन्यवाणा॥",
				"कळेना कळेना कदा लोचनासी।",
				"वसेना दिसेना जगी मीपणासी॥१७७॥"
			]
		},
		{
			"number": 178,
			"lines": [
				"जया मानला देव तो पुजिताहे।",
				"परी देव शोधुनि कोणी न पाहे॥",
				"जगी पाहता देव कोट्यानुकोटी।",
				"जया मानली भक्ति जे तेचि मोठी॥१७८॥"
			]
		},
		{
			"number": 179,
			"lines": [
				"तिन्ही लोक जेथूनि निर्माण झाले।",
				"तया देवरायासि कोणी न बोले॥",
				"जगीं थोरला देव तो चोरलासे।",
				"गुरूवीण तो सर्वथाही न दीसे॥१७९॥"
			]
		},
		{
			"number": 180,
			"lines": [
				"गुरु पाहता पाहता लक्ष कोटी।",
				"बहूसाल मंत्रावळी शक्ति मोठी॥",
				"मनी कामना चेटके धातमाता।",
				"जनी व्यर्थ रे तो नव्हे मुक्तिदाता॥१८०॥"
			]
		},
		{
			"number": 181,
			"lines": [
				"नव्हे चेटकी चाळकू द्रव्यभोंदु।",
				"नव्हे निंदकू मत्सरू भक्तिमंदू॥",
				"नव्हे उन्मतू वेसनी संगबाधू।",
				"जनी ज्ञानिया तोचि साधु अगाधू॥१८१॥"
			]
		},
		{
			"number": 182,
			"lines": [
				"नव्हे वाउगी चाहुटी काम पोटी।",
				"क्रियेवीण वाचाळता तेचि मोठी॥",
				"मुखे बोलिल्यासारिखे चालताहे।",
				"मना सद्गुरु तोचि शोधुनि पाहे॥१८२॥"
			]
		},
		{
			"number": 183,
			"lines": [
				"जनी भक्त ज्ञानी विवेकी विरागी।",
				"कृपाळु मनस्वी क्षमावंत योगी॥",
				"प्रभु दक्ष व्युत्पन्न चातुर्य जाणे।",
				"तयाचेनि योगे समाधान बाणे॥१८३॥"
			]
		},
		{
			"number": 184,
			"lines": [
				"नव्हे तोचि जाले नसे तेचि आले।",
				"कळो लागले सज्जनाचेनि बोले॥",
				"अनिर्वाच्य ते वाच्य वाचे वदावे।",
				"मना संत आनंत शोधीत जावे॥१८४॥"
			]
		},
		{
			"number": 185,
			"lines": [
				"लपावे अति आदरे रामरुपी।",
				"भयातीत निश्चीत ये स्वस्वरुपी॥",
				"कदा तो जनी पाहतांही दिसेना।",
				"सदा ऐक्य तो भिन्नभावे वसेना॥१८५॥"
			]
		},
		{
			"number": 186,
			"lines": [
				"सदा सर्वदा राम सन्नीध आहे।",
				"मना सज्जना सत्य शोधुन पाहे॥",
				"अखंडीत भेटी रघूराजयोगू।",
				"मना सांडीं रे मीपणाचा वियोगू॥१८६॥"
			]
		},
		{
			"number": 187,
			"lines": [
				"भुते पिंड ब्रह्मांड हे ऐक्य आहे।",
				"परी सर्वही स्वस्वरुपी न साहे॥",
				"मना भासले सर्व काही पहावे।",
				"परी संग सोडुनि सुखी रहावे॥१८७॥"
			]
		},
		{
			"number": 188,
			"lines": [
				"देहेभान हे ज्ञानशस्त्रे खुडावे।",
				"विदेहीपणे भक्तिमार्गेचि जावे॥",
				"विरक्तीबळे निंद्य सर्वै त्यजावे।",
				"परी संग सोडुनि सुखी रहावे॥१८८॥"
			]
		},
		{
			"number": 189,
			"lines": [
				"मही निर्मिली देव तो ओळखावा।",
				"जया पाहतां मोक्ष तत्काळ जीवा॥",
				"तया निर्गुणालागी गूणी पहावे।",
				"परी संग सोडुनि सुखे रहावे॥१८९॥"
			]
		},
		{
			"number": 190,
			"lines": [
				"नव्हे कार्यकर्ता नव्हे सृष्टिभर्ता।",
				"पुरेहून पर्ता न लिंपे विवर्ता॥",
				"तया निर्विकल्पासि कल्पित जावे।",
				"परि संग सोडुनि सुखे रहावे॥१९०॥"
			]
		},
		{
			"number": 191,
			"lines": [
				"देहेबुद्धिचा निश्चयो ज्या ढळेना।",
				"तया ज्ञान कल्पांतकाळी कळेना॥",
				"परब्रह्म तें मीपणे आकळेना।",
				"मनी शून्य अज्ञान हे मावळेना॥१९१॥"
			]
		},
		{
			"number": 192,
			"lines": [
				"मना ना कळे ना ढळे रुप ज्याचे।",
				"दुजेवीण तें ध्यान सर्वोत्तमाचे॥",
				"तया खुण ते हीन दृष्टांत पाहे।",
				"तेथे संग निःसंग दोन्ही न साहे॥१९२॥"
			]
		},
		{
			"number": 193,
			"lines": [
				"नव्हे जाणता नेणता देवराणा।",
				"न ये वर्णिता वेदशास्त्रा पुराणा॥",
				"नव्हे दृश्य अदृश्य साक्षी तयाचा।",
				"श्रुती नेणती नेणती अंत त्याचा॥१९३॥"
			]
		},
		{
			"number": 194,
			"lines": [
				"वसे हृदयी देव तो कोण कैसा।",
				"पुसे आदरे साधकू प्रश्न ऐसा॥",
				"देहे टाकिता देव कोठे पहातो ।",
				"परि मागुता ठाव कोठे रहातो॥१९४॥"
			]
		},
		{
			"number": 195,
			"lines": [
				"बसे हृदयी देव तो जाण ऐसा।",
				"नभाचेपरी व्यापकू जाण तैसा॥",
				"सदा संचला येत ना जात कांही।",
				"तयावीण कोठे रिता ठाव नाही॥१९५॥"
			]
		},
		{
			"number": 196,
			"lines": [
				"नभी वावरे जा अणुरेणु काही।",
				"रिता ठाव या राघवेवीण नाही॥",
				"तया पाहता पाहता तोचि जाले।",
				"तेथे लक्ष आलक्ष सर्वे बुडाले॥१९६॥"
			]
		},
		{
			"number": 197,
			"lines": [
				"नभासारिखे रुप या राघवाचे।",
				"मनी चिंतिता मूळ तुटे भवाचे॥",
				"तया पाहता देहबुद्धी उरेना।",
				"सदा सर्वदा आर्त पोटी पुरेना॥१९७॥"
			]
		},
		{
			"number": 198,
			"lines": [
				"नभे व्यापिले सर्व सृष्टीस आहे।",
				"रघूनायका ऊपमा ते न साहे॥",
				"दुजेवीण जो तोचि तो हा स्वभावे।",
				"तया व्यापकू व्यर्थ कैसे म्हणावे॥१९८॥"
			]
		},
		{
			"number": 199,
			"lines": [
				"अती जीर्ण विस्तीर्ण ते रुप आहे।",
				"तेथे तर्कसंपर्क तोही न साहे॥",
				"अती गुढ ते दृश्य तत्काळ सोपे।",
				"दुजेवीण जे खुण स्वामिप्रतापे॥१९९॥"
			]
		},
		{
			"number": 200,
			"lines": [
				"कळे आकळे रुप ते ज्ञान होता।",
				"तेथे आटली सर्वसाक्षी अवस्था॥",
				"मना उन्मनी शब्द कुंठीत राहे।",
				"तो रे तोचि तो राम सर्वत्र पाहे॥२००॥"
			]
		},
		{
			"number": 201,
			"lines": [
				"कदा ओळखीमाजि दूजे दिसेना।",
				"मनी मानसी द्वैत काही वसेना॥",
				"बहूता दिसा आपली भेट जाली।",
				"विदेहीपणे सर्व काया निवाली॥२०१॥"
			]
		},
		{
			"number": 202,
			"lines": [
				"मना गुज रे तूज हे प्राप्त झाले।",
				"परी अंतरी पाहिजे यत्न केले॥",
				"सदा श्रवणे पाविजे निश्चयासी।",
				"धरी सज्जनसंगती धन्य होसी॥२०२॥"
			]
		},
		{
			"number": 203,
			"lines": [
				"मना सर्वही संग सोडूनि द्यावा।",
				"अती आदरे सज्जनाचा धरावा॥",
				"जयाचेनि संगे महादुःख भंगे।",
				"जनी साधनेवीण सन्मार्ग लागे॥२०३॥"
			]
		},
		{
			"number": 204,
			"lines": [
				"मना संग हा सर्वसंगास तोडी।",
				"मना संग हा मोक्ष तात्काळ जोडी॥",
				"मना संग हा साधना शीघ्र सोडी।",
				"मना संग हा द्वैत निःशेष मोडी॥२०४॥"
			]
		},
		{
			"number": 205,
			"lines": [
				"मनाची शते ऐकता दोष जाती।",
				"मतीमंद ते साधना योग्य होती॥",
				"चढे ज्ञान वैराग्य सामर्थ्य अंगी।",
				"म्हणे दास विश्वासत मुक्ति भोगी॥२०५॥"
			]
		}
	]
}
