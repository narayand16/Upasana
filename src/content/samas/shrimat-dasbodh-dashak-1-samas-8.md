---
dashakId: "dashak-1"
title: "Samas 8"
titleDevanagari: "समास 8 - सभास्तवननाम"
number: 8
description: "सभास्तवननाम"
---

## समास 8 - दशक १

दासबोध दशक पहिला – समास आठवा : सभास्तवन
॥ श्रीराम ॥

आतां वंदूं सकळ सभा । जये सभेसी मुक्ति सुल्लभा ।

जेथें स्वयें जगदीश उभा । तिष्ठतु भरें ॥ १॥

श्लोक ॥ नाहं वसामि वैकुंठे योगिनां हृदये रवौ ।

मद्भक्ता यत्र गायन्ति तत्र तिष्ठामि नारद ॥

नाहीं वैकुंठीचा ठाईं । नाहीं योगियांचा हृदईं ।

माझे भक्त गाती ठाईं ठाईं । तेथें मी तिष्ठतु नारदा ॥ २॥

याकारणें सभा श्रेष्ठ । भक्त गाती तें वैकुंठ ।

नामघोषें घडघडाट । जयजयकारें गर्जती ॥ ३॥

प्रेमळ भक्तांचीं गायनें । भगवत्कथा हरिकीर्तनें ।

वेदव्याख्यान पुराणश्रवणें । जेथें निरंतर ॥ ४॥

परमेश्वराचे गुणानुवाद । नाना निरूपणाचे संवाद ।

अध्यात्मविद्या भेदाभेद । मथन जेथे ॥ ५॥

नाना समाधानें तृप्ती । नाना आशंकानिवृत्ती ।

चित्तीं बैसे ध्यानमूर्ति । वाग्विळासें ॥ ६॥

भक्त प्रेमळ भाविक । सभ्य सखोल सात्त्विक ।

रम्य रसाळ गायक । निष्ठावंत ॥ ७॥

कर्मसीळ आचारसीळ । दानसीळ धर्मसीळ ।

सुचिस्मंत पुण्यसीळ । अंतरशुद्ध कृपाळु ॥ ८॥

योगी वीतरागी उदास । नेमक निग्रह तापस ।

विरक्त निस्पृह बहुवस । आरण्यवासी ॥ ९॥

दंडधारी जटाधारी । नाथपंथी मुद्राधारी ।

येक बाळब्रह्मचारी । योगेश्वर ॥ १०॥

पुरश्चरणी आणी तपस्वी । तीर्थवासी आणी मनस्वी ।

माहायोगी आणी जनस्वी । जनासारिखे ॥ ११॥

सिद्ध साधु आणी साधक । मंत्रयंत्रशोधक ।

येकनिष्ठ उपासक । गुणग्राही ॥ १२॥

संत सज्जन विद्वज्जन । वेदज्ञ शास्त्रज्ञ माहाजन ।

प्रबुद्ध सर्वज्ञ समाधान । विमळकर्ते ॥ १३॥

योगी वित्पन्न ऋषेश्वर । धूर्त तार्किक कवेश्वर ।

मनोजयाचे मुनेश्वर । आणी दिग्वल्की ॥ १४॥

ब्रह्मज्ञानी आत्मज्ञानी । तत्त्वज्ञानी पिंडज्ञानी ।

योगाभ्यासी योगज्ञानी । उदासीन ॥ १५॥

पंडित आणी पुराणिक । विद्वांस आणी वैदिक ।

भट आणी पाठक । येजुर्वेदी ॥ १६॥

माहाभले माहाश्रोत्री । याज्ञिक आणी आग्नहोत्री ।

वैद्य आणी पंचाक्षरी । परोपकारकर्ते ॥ १७॥

भूत भविष्य वर्तमान । जयांस त्रिकाळाचें ज्ञान ।

बहुश्रुत निराभिमान । निरापेक्षी ॥ १८॥

शांति क्ष्मा दयासीळ । पवित्र आणी सत्वसीळ ।

अंतरशुद्ध ज्ञानसीळ । ईश्वरी पुरुष ॥ १९॥

ऐसे जे कां सभानायेक । जेथें नित्यानित्यविवेक ।

त्यांचा महिमा अलोलिक । काय म्हणोनि वर्णावा ॥ २०॥

जेथें श्रवणाचा उपाये । आणी परमार्थसमुदाये ।

तेथें जनासी तरणोपाये । सहजचि होये ॥ २१॥

उत्तम गुणाची मंडळी । सत्वधीर सत्वागळी ।

नित्य सुखाची नव्हाळी । जेथें वसे ॥ २२॥

विद्यापात्रें कळापात्रें । विशेष गुणांची सत्पात्रें ।

भगवंताचीं प्रीतिपात्रें । मिळालीं जेथें ॥ २३॥

प्रवृत्ती आणी निवृत्ती । प्रपंची आणी परमार्थी ।

गृहस्ताश्रमी वानप्रहस्ती । संन्यासादिक ॥ २४॥

वृद्ध तरुण आणी बाळ । पुरुष स्त्रियादिक सकळ ।

अखंड ध्याती तमाळनीळ । अंतर्यामीं ॥ २५॥

ऐसे परमेश्वराचे जन । त्यांसी माझें अभिवंदन ।

जयांचेनि समाधान । अकस्मात बाणें ॥ २६॥

ऐंसिये सभेचा गजर । तेथें माझा नमस्कार ।

जेथें नित्य निरंतर । कीर्तन भगवंताचें ॥ २७॥

जेथें भगवंताच्या मूर्ती । तेथें पाविजे उत्तम गती ।

ऐसा निश्चय बहुतां ग्रंथीं । महंत बोलिले ॥ २८॥

कल्लौ कीर्तन वरिष्ठ । जेथें होय ते सभा श्रेष्ठ ।

कथाश्रवणें नाना नष्ट । संदेह मावळती ॥ २९॥

इति श्रीदासबोधे गुरुशिष्यसंवादे

सभास्तवननाम समास आठवा ॥ ८॥
