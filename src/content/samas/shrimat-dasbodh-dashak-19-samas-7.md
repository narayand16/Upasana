---
dashakId: "dashak-19"
title: "Samas 7"
titleDevanagari: "समास 7 - समास सातवा : यत्‍ननिरूपण"
number: 7
description: "समास सातवा : यत्‍ननिरूपण"
---

## समास 7 - दशक १९

समास सातवा : यत्‍ननिरूपण॥ श्रीराम ॥

कथेचें घमंड भरून द्यावें । आणी निरूपणीं विवरावें ।

उणें पडोंचि नेदावें । कोणीयेकविषीं ॥ १ ॥

भेजणार खालें पडिला । तो भेजणारी जाणितला ।

नेणता लोक उगाच राहिला । टकमकां पाहात ॥ २ ॥

उत्तर विलंबीं पडिलें । श्रोतयांस कळों आलें ।

म्हणिजे महत्व उडालें । वक्तयाचें ॥ ३ ॥

थोडें बोलोनि समाधान करणें । रागेजोन तरी मन धरणें ।

मनुष्य वेधींच लावणें । कोणीयेक ॥ ४ ॥

सोसवेना चिणचिण केली । तेथें तामसवृत्ती दिसोन आली ।

आवघी आवडी उडाली । श्रोतयाची ॥ ५ ॥

कोण कोण राजी राखिले । कोण कोण मनी भंगिले ।

क्षणक्षणा परीक्षिले । पाहिजे लोक ॥ ६ ॥

शिष्य विकल्पें रान घेत । गुरु मागें मागें धांवतो ।

विचार पाहों जातां तो । विकल्पचि अवघा ॥ ७ ॥

आशाबद्धी क्र्यियाहीन । नाहीं च्यातुर्याचें लक्षण ।

ते महंतीची भणभण । बंद नाहीं ॥ ८ ॥

ऐसे गोसावी हळु पडती । ठाईं ठाईं कष्टी होती ।

तेथें संगतीचे लोक पावती । सुख कैचें ॥ ९ ॥

जिकडे तिकडे कीर्ति माजे । सगट लोकांस हव्यास उपजे ।

लोक राजी राखोन कीजे । सकळ कांहीं ॥ १० ॥

परलोकीं वास करावा । समुदाव उगाच पाहावा ।

मागण्याचा तगादा न लवावा । कांहीं येक ॥ ११ ॥

जिकडे जग तिकडे जगन्नायेक । कळला पाहिजे विवेक ।

रात्रीदिवस विवेकी लोक । सांभाळीत जाती ॥ १२ ॥

जो जो लोक दृष्टीस पडिला । तो तो नष्ट ऐसा कळला ।

अवघेच नष्ट येकला भला । काशावरुनी ॥ १३ ॥

वोस मुलकीं काये पाहावें । लोकांवेगळें कोठें राहावें ।

तर्ह्हे खोटी सांडतें घ्यावें । कांहीं येक ॥ १४ ॥

तस्मात लोकिकीं वर्ततां नये । त्यास महंती कामा नये ।

परत्र साधनाचा उपाये । श्रवण करून असावें ॥ १५ ॥

आपणासी बरें पोहतां नये । लोक बुडवावयाचें कोण कार्य ।

गोडी आवडी वायां जाये । विकल्पचि अवघा ॥ १६ ॥

अभ्यासें प्रगट व्हावें । नाहीं तरी झांकोन असावें ।

प्रगट होऊन नासावें । हें बरें नव्हे ॥ १७ ॥

मंद हळु हळु चालतो । चपळ कैसा अटोपतो ।

अरबी फिरवणार तो । कैसा असावा ॥ १८ ॥

हे धकाधकीचीं कामें । तिक्षण बुद्धीचीं वर्में ।

भोळ्या भावार्थें संभ्रमें । कैसें घडे ॥ १९ ॥

सेत केलें परी वाहेना । जवार केलें परी फिरेना ।

जन मेळविलें परी धरेना । अंतर्यामीं ॥ २० ॥

जरी चढती वाढती आवडी उठे । तरी परमार्थ प्रगटे ।

घसघस करितां विटे । सगट लोकु ॥ २१ ॥

आपलें लोकांस मानेना । लोकांचें आपणांस मानेना ।

अवघा विकल्पचि मना । समाधान कैचें ॥ २२ ॥

नासक दीक्षा सिंतरु लोक । तेथें कैचा असेल विवेक ।

जेथें बळावला अविवेक । तेथें राहणें खोटें ॥ २३ ॥

बहुत दिवस श्रम केला । सेवटीं अवघाचि वेर्थ गेला ।

आपणास ठाकेना गल्बला । कोणें करावा ॥ २४ ॥

संगीत चालिला तरी तो व्याप । नाहीं तरी अवघाचि संताप ।

क्षणक्षणा विक्षेप । किती म्हणौनि संगावा ॥ २५ ॥

मूर्ख मूर्खपणें भरंगळती । ज्ञातेपणें कळ्हो करिती ।

होते दोहींकडे फजिती । लोकांमधें ॥ २६ ॥

कारबार आटोपेना करवेना । आणि उगेंहि राहेना ।

याकारणें सकळ जना । काये म्हणावें ॥ २७ ॥

नासक उपाधीस सोडावें । वय सार्थकीं घालावें ।

परिभ्रमणें कंठावें । कोठें तरी ॥ २८ ॥

परिभ्रमण करीना । दुसयाचें कांहींच सोसीना ।

तरी मग उदंड यतना । विकल्पाची ॥ २९ ॥

आतां हें आपणाचिपासीं । बरें विचारावें आपणासी ।

अनुकुळ पडेल तैसी । वर्तणूक करावी ॥ ३० ॥

इति श्रीदासबोधे गुरुशिष्यसंवादे

येत्‍ननिरूपणनाम समास सातवा ॥