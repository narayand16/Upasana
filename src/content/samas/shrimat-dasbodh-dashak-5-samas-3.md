---
dashakId: "dashak-5"
title: "Samas 3"
titleDevanagari: "समास 3 - समास तिसरा : शिष्यलक्षण"
number: 3
description: "समास तिसरा : शिष्यलक्षण"
---

## समास 3 - दशक ५

समास तिसरा : शिष्यलक्षण॥ श्रीराम ॥

मागां सद्गुरूचें लक्षण । विशद केलें निरूपण ।

आतां सच्छिष्याची वोळखण । सावध ऐका ॥ १॥

सद्‌गुरुविण सच्छिष्य । तो वायां जाय निशेष ।

कां सच्छिष्येंविण विशेष । सद्‌गुरु सिणे ॥ २॥

उत्तमभूमि शोधिली शुद्ध । तेथें बीज पेरिलें किडखाद ।

कां तें उत्तम बीज परी समंध । खडकेंसि पडिला ॥ ३॥

तैसा सच्छिष्य तें सत्पात्र । परंतु गुरु सांगे मंत्र तंत्र ।

तेथें अरत्र ना परत्र । कांहिंच नाहीं ॥ ४॥

अथवा गुरु पूर्ण कृपा करी । परी शिष्य अनाधिकारी ।

भाअग्यपुरुषाचा भिकारी । पुत्र जैसा ॥ ५॥

तैसें येकाविण येक । होत असे निरार्थक ।

परलोकींचें सार्थक । तें दुर्ह्हावे ॥ ६॥

म्हणौनि सद्‌गुरु आणी सच्छिष्य । तेथें न लगती सायास ।

त्यां उभयतांचा हव्यास । पुरे येकसरा ॥ ७॥

सुभूमि आणी उत्तम कण । उगवेना प्रजन्येंविण ।

तैसें अध्यात्मनिरूपण । नस्तां होये ॥ ८॥

सेत पेरिलें आणी उगवलें । परंतु निगेविण गेलें ।

साधनेंविण तैसें जालें । साधकांसी ॥ ९॥

जंवरी पीक आपणास भोगे । तंवरी अवघेंचि करणें लागे ।

पीक आलियांहि, उगें- । राहोंचि नये ॥ १०॥

तैसें आत्मज्ञान जालें । परी साधन पाहिजे केलें ।

येक वेळ उदंड जेविलें । तर्ह्हीं सामग्री पाहिजे ॥ ११॥

म्हणौन साधन अभ्यास आणी सद्‌गुरु । सच्छिष्य आणी सच्छास्त्रविचारु ।

सत्कर्म सद्वासना, पारु- । पाववी भवाचा ॥ १२॥

सदुपासना सत्कर्म । सत्क्रिया आणी स्वधर्म ।

सत्संग आणी नित्य नेम । निरंतर ॥ १३॥

ऐसें हें अवघेंचि मिळे । तरीच विमळ ज्ञान निवळे ।

नाहीं तरी पाषांड संचरे बळें । समुदा‍ईं ॥ १४॥

येथें शब्द नाहीं शिष्यासी । हें अवघें सद्‌गुरुपासीं ।

सद्‌गुरु पालटी अवगुणासी । नाना येत्नें करूनी ॥ १५॥

सद्‌गुरुचेनि असच्छिष्य पालटे । परंतु सच्छिष्यें असद्‌गुरु न पालटे ।

कां जें थोरपण तुटे । म्हणौनिया ॥ १६॥

याकरणें सद्‌गुरु पाहिजे । तरीच सन्मार्ग लाहिजे ।

नाहिं तरी हो‍ईजे । पाषांडा वरपडे ॥ १७॥

येथें सद्‌गुरुचि कारण । येर सर्व निःकारण ।

तथापि सांगो वोळखण । सच्छिष्याची ॥ १८॥

मुख्य सच्छिष्याचें लक्षण । सद्‌गुरुवचनीं विश्वास पूर्ण ।

अनन्यभावें शरण । त्या नांव सच्छिष्य ॥ १९॥

शिष्य पाहिजे निर्मळ । शिष्य पाहिजे आचारसीळ ।

शिष्य पाहिजे केवळ । विरक्त अनुतापी ॥ २०॥

शिष्य पाहिजे निष्ठावंत । शिष्य पाहिजे सुचिष्मंत ।

शिष्य पाहिजे नेमस्त । सर्वप्रकारीं ॥ २१॥

शिष्य पाहिजे साक्षपी विशेष । शिष्य पाहिजे परम दक्ष ।

शिष्य पाहिजे अलक्ष । लक्षी ऐसा ॥ २२॥