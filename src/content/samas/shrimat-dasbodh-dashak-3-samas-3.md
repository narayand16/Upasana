---
dashakId: "dashak-3"
title: "Samas 3"
titleDevanagari: "समास 3 - समास तिसरा : स्वगुणपरीक्षा (ब)"
number: 3
description: "समास तिसरा : स्वगुणपरीक्षा (ब)"
---

## समास 3 - दशक ३

समास तिसरा : स्वगुणपरीक्षा (ब)॥ श्रीराम ॥

द्वितीय संमंध जाला । दुःख मागील विसरला ।

सुख मानून राहिला । संसाराचें ॥ १॥

जाला अत्यंत कृपण । पोटें न खाय अन्न ।

रुक्याकारणें सांडी प्राण । येकसरा ॥ २॥

कदा कल्पांतीं न वेची । सांचिलेंचि पुन्हा सांची ।

अंतरीं असेल कैंची । सद्वासना ॥ ३॥

स्वयें धर्म न करी । धर्मकर्त्यासहि वारी ।

सर्वकाळ निंदा करी । साधुजनाची ॥ ४॥

नेणे तीर्थ नेणे व्रत । नेणे अतित अभ्यागत ।

मुंगीमुखींचें जें सीत । तेंही वेंचून सांची ॥ ५॥

स्वयें पुण्य करवेना । केलें तरी देखवेना ।

उपहास्य करी मना- । नये म्हणौनी ॥ ६॥

देवां भक्तांस उछेदी । आंगबळें सकळांस खेदी ।

निष्ठुर शब्दें अंतर भेदी । प्राणीमात्रांचें ॥ ७॥

नीति सांडून मागें । अनीतीनें वर्तों लागे ।

गर्व धरून फुगे । सर्वकाळ ॥ ८॥

पूर्वजांस सिंतरिलें । पक्षश्राद्धहि नाहीं केलें ।

कुळदैवत ठकिलें । कोणेपरी ॥ ९॥

आक्षत भरिली भाणा । दुजा ब्राह्मण मेहुणा ।

आला होता पाहुणा । स्त्रियेस मूळ ॥ १०॥

कदा नावडे हरिकथा । देव नलगे सर्वथा ।

स्नानसंध्या म्हणे वृथा । कासया करावी ॥ ११॥

अभिळाषें सांची वित्त । स्वयें करी विस्वासघात ।

मदें मातला उन्मत्त । तारुण्यपणें ॥ १२॥

तारुण्य आंगीं भरलें । धारिष्ट न वचे धरिलें ।

करूं नयें तेंचि केलें । माहापाप ॥ १३॥

स्त्री केली परी धाकुटी । धीर न धरवेचि पोटीं ।

विषयलोभें सेवटीं । वोळखी सांडिली ॥ १४॥

माये बहिण न विचारी । जाला पापी परद्वारी ।

दंड पावला राजद्वारीं । तर्ह्हीं पालटेना ॥ १५॥

परस्त्री देखोनि दृष्टीं । अभिळाष उठे पोटीं ।

अकर्तव्यें हिंपुटी । पुन्हां होये ॥ १६॥

ऐसें पाप उदंड केलें । शुभाशुभ नाहीं उरलें ।

तेणें दोषें दुःख भरलें । अकस्मात आंगीं ॥ १७॥

व्याधी भरली सर्वांगीं । प्राणी जाला क्षयरोगी ।

केले दोष आपुले भोगी । सीघ्र काळें ॥ १८॥

दुःखें सर्वांग फुटलें । नासिक अवघेंचि बैसलें ।

लक्षण जाऊन जालें । कुलक्षण ॥ १९॥

देहास क्षीणता आली । नाना वेथा उद्भवली ।

तारुण्यशक्ती राहिली । खंगला प्राणी ॥ २०॥

सर्वांगीं लागल्या कळा । देहास आली अवकळा ।

प्राणी कांपे चळचळां । शक्ति नाहीं ॥ २१॥

हस्तपादादिक झडले । सर्वांगीं किडे पडिले ।

देखोन थुंकों लागले । लाहानथोर ॥ २२॥

जाली विष्टेची सारणी । भोवती उठली वर्ढाणी ।

अत्यंत खंगला प्राणी । जीव न वचे ॥ २३॥

आतां मरण दे गा देवा । बहुत कष्ट जाले जीवा ।

जाला नाहीं नेणों ठेवा । पातकाचा ॥ २४॥

दुःखें घळघळां रडे । जों जों पाहे आंगाकडे ।

तों तों दैन्यवाणें बापुडें । तळमळी जीवीं ॥ २५॥

ऐसे कष्ट जाले बहुत । सकळ जालें वाताहात ।

दरवडा घालून वित्त । चोरटीं नेलें ॥ २६॥

जालें आरत्र ना परत्र । प्रारब्ध ठाकलें विचित्र ।

आपला आपण मळमूत्र । सेविला दुःखें ॥ २७॥

पापसामग्री सरली । देवसेंदिवस वेथा हरली ।

वैद्यें औषधें दिधलीं । उपचार जाला ॥ २८॥

मरत मरत वांचला । यास पुन्हां जन्म जाला ।

लोक म्हणती पडिला । माणसांमध्यें ॥ २९॥

येरें स्त्री आणिली । बरवी घरवात मांडिली ।

अति स्वार्थबुद्धी धरिली । पुन्हां मागुती ॥ ३०॥

कांहीं वैभव मेळविलें । पुन्हां सर्वही संचिलें ।

परंतु गृह बुडालें । संतान नाहीं ॥ ३१॥

पुत्र संतान नस्तां दुःखी । वांज नांव पडिलें लोकिकीं ।

तें न फिटे म्हणोनी लेंकी । तरी हो आतां ॥ ३२॥

म्हणोन नाना सायास । बहुत देवास केले नवस ।

तीर्थें व्रतें उपवास । धरणें पारणें मांडिलें ॥ ३३॥

विषयसुख तें राहिले । वांजपणें दुःखी केलें ।

तंव तें कुळदैवत पावलें । जाली वृद्धी ॥ ३४॥

त्या लेंकुरावरी अतिप्रीति । दोघेहि क्षण येक न विशंभती ।

कांहीं जाल्या आक्रंदती । दीर्घस्वरें ॥ ३५॥

ऐसी ते दुःखिस्ते । पूजीत होती नाना दैवतें ।

तंव तेंहि मेलें अवचितें । पूर्व पापेंकरूनी ॥ ३६॥

तेणें बहुत दुःख जालें । घरीं आरंधें पडिलें ।

म्हणती आम्हांस कां ठीविलें । देवें वांज करूनी ॥ ३७॥

आम्हांस द्रव्य काये करावें । तें जावें परी अपत्य व्हावें ।

अपत्यालागी त्यजावें । लागेल सर्व ॥ ३८॥

वांजपण संदिसें गेलें । तों मरतवांज नांव पडिलें ।

तें न फिटे कांहीं केलें । तेणें दुःखें आक्रंदती ॥ ३९॥

आमुची वेली कां खुंटिली । हा हा देवा वृत्ती बुडाली ।

कुळस्वामीण कां क्षोभली । विझाला कुळदीप ॥ ४०॥

आतां लेंकुराचें मुख देखेन । तरी आनंदें राडी चालेन ।

आणी गळही टोंचीन । कुळस्वामिणीपासीं ॥ ४१॥

आई भुता करीन तुझा । नांव ठेवीन केरपुंजा ।

वेसणी घालीन, माझा- । मनोरथ पुरवी । ४२॥

बहुत देवांस नवस केले । बहुत गोसावी धुंडिले ।

गटगटां गिळिले । सगळे विंचू ॥ ४३॥

केले समंधास सायास । राहाणे घातलें बहुवस ।

केळें नारिकेळें ब्राह्मणास । अंब्रदानें दिधलीं ॥ ४४॥

केलीं नाना कवटालें । पुत्रलोभें केलीं ढालें ।

तरी अदृष्ट फिरलें । पुत्र नाहीं ॥ ४५॥

वृक्षाअखालें जाऊन नाहाती । फळतीं झाडें करपती ।

ऐसे नाना दोष करिती । पुत्रलोभाकारणें ॥ ४६॥

सोडून सकळ वैभव । त्यांचा वारयावेधला जीव ।

तंव तो पावला खंडेराव । आणी कुळस्वामिणी ॥ ४७॥

आतां मनोरथ पुरती । स्त्रीपुरुषें आनंदती ।

सावध हो‍ऊन श्रोतीं । पुढें अवधान द्यावें ॥ ४८॥

इति श्रीदासबोधे गुरुशिष्यसंवादे

स्वगुणपरीक्षानाम समास तिसरा ॥ ३॥