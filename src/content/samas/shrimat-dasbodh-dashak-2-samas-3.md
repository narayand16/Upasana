---
dashakId: "dashak-2"
title: "Samas 3"
titleDevanagari: "समास ३ - कुविद्यालक्षण"
number: 3
description: "कुविद्यालक्षण"
---

## समास ३ - दशक २

ऐका कुविद्येचीं लक्षणें । अति हीनें कुलक्षणें ।

त्यागार्थ बोलिलीं ते श्रवणें । त्याग घडे ॥ १ ॥

ऐका कुविद्येचा प्राणी । जन्मा ये‍ऊन केली हानी ।

सांगिजेल येहीं लक्षणीं । वोळखावा ॥ २ ॥

कुविद्येचा प्राणी असे । तो कठिण निरूपणें त्रासे ।

अवगुणाची समृद्धि असे । म्हणौनियां ॥ ३ ॥

श्लोक ॥ दंभो दर्पो अभिमानश्च क्रोधः पारुष्यमेव च ।

अज्ञानं चाभिजातस्य पार्थ संपदमासुरीम ॥

काम क्रोध मद मत्सर । लोभ दंभ तिरस्कार ।

गर्व ताठा अहंकार । द्वेष विषाद विकल्पी ॥ ४ ॥

आशा ममता तृष्णा कल्पना । चिंता अहंता कामना भावना ।

असूय अविज्ञा ईषणा वासना । अतृप्ती लोलंगता ॥ ५ ॥

इछ्या वांछ्या चिकिछ्या निंदा । आनित्य ग्रामणी मस्ती सदा ।

जाणीव अवज्ञा विपत्ती आपदा । दुर्वृत्ती दुर्वासना ॥ ६ ॥

स्पर्धा खटपट आणि चटचट । तर्हे झटपट आणी वटवट ।

सदा खटपट आणी लटपट । परम वेथा कुविद्या ॥ ७ ॥

कुरूप आणी कुलक्षण । अशक्त आणी दुर्जन ।

दरिद्री आणी कृपण । आतिशयेंसीं ॥ ८ ॥

आळसी आणी खादाड । दुर्बळ आणी लाताड ।

तुटक आणी लाबाड । आतिशयेंसीं ॥ ९ ॥

मूर्ख आणी तपीळ । वेडें आणी वाचाळ ।

लटिकें आणी तोंडाळ । आतिशयेंसीं ॥ १० ॥

नेणे आणी नायके । न ये आणी न सीके ।

न करी आणी न देखे । अभ्यास दृष्टी ॥ ११ ॥

अज्ञान आणी अविस्वासी । छळवादी आणी दोषी ।

अभक्त आणी भक्तांसी । देखों सकेना ॥ १२ ॥

पापी आणी निंदक । कष्टी आणी घातक ।

दुःखी आणी हिंसक । आतिशयेंसीं ॥ १३ ॥

हीन आणी कृत्रिमी । रोगी आणी कुकर्मी ।

आचंगुल आणी अधर्मी । वासना रमे ॥ १४ ॥

हीन देह आणी ताठा । अप्रमाण आणी फांटा ।

बाष्कळ आणी करंटा । विवेक सांगे ॥ १५ ॥

लंडी आणी उन्मत्त । निकामी आणी डुल्लत ।

भ्याड आणी बोलत । पराक्रमु ॥ १६ ॥

कनिष्ठ आणी गर्विष्ठ । नुपरतें आणी नष्ट ।

द्वेषी आणी भ्रष्ट । आतिशयेंसीं ॥ १७ ॥

अभिमानी आणी निसंगळ । वोडगस्त आणी खळ ।

दंभिक आणी अनर्गळ । आतिशयेंसीं ॥ १८ ॥

वोखटे आणी विकारी । खोटे आणी अनोपकारी ।

अवलक्ष्ण आणी धिःकारी । प्राणिमात्रांसी ॥ १९ ॥

अल्पमती आणी वादक । दीनरूप आणि भेदक ।

सूक्ष्म आणी त्रासक । कुशब्दें करूनि ॥ २० ॥

कठिणवचनी कर्कशवचनी । कापट्यवचनी संदेहवचनी ।

दुःखवचनी तीव्रवचनी । क्रूर निष्ठुर दुरात्मा ॥ २१ ॥

न्यूनवचनी पैशून्यवचनी । अशुभवचनी अनित्यवचनी ।

द्वेषवचनी अनृत्यवचनी । बाष्कळवचनी धिःकारु ॥ २२ ॥

कओअटी कुटीळ गाठ्याळ । कुर्टें कुचर नट्याळ ।

कोपी कुधन टवाळ । आतिशयेंसीं ॥ २३ ॥

तपीळ तामस अविचार । पापी अनर्थी अपस्मार ।

भूत समंधी संचार । आंगीं वसे ॥ २४ ॥

आत्महत्यारा स्त्रीहत्यारा । गोहत्यारा ब्रह्महत्यारा ।

मातृहत्यारा पितृहत्यारा । माहापापी पतित ॥ २५ ॥

उणें कुपात्र कुतर्की । मित्रद्रोही विस्वासघातकी ।

कृतघ्न तल्पकी नारकी । अतित्याई जल्पक ॥ २६ ॥

किंत भांडण झगडा कळहो । अधर्म अनराहाटी शोकसंग्रहो ।

चाहाड वेसनी विग्रहो । निग्रहकर्ता ॥ २७ ॥

द्वाड आपेसी वोंगळ । चाळक चुंबक लच्याळ ।

स्वार्थी अभिळासी वोढाळ । आद्दत्त झोड आदखणा ॥ २८ ॥

शठ शुंभ कातरु । लंड तर्मुंड सिंतरु ।

बंड पाषांड तश्करु । अपहारकर्ता ॥ २९ ॥

धीट सैराट मोकाट । चाट चावट वाजट ।

थोट उद्धट लंपट । बटवाल कुबुद्धी ॥ ३० ॥

मारेकरी वरपेकरी । दरवडेकरी खाणोरी ।

मैंद भोंदु परद्वारी । भुररेकरी चेटकी ॥ ३१ ॥

निशंक निलाजिरा कळभंट । टौणपा लौंद धट उद्धट ।

ठस ठोंबस खट नट । जगभांड विकारी ॥ ३२ ॥

अधीर आळिका अनाचारी । अंध पंगु खोकलेंकरी ।

थोंटा बधिर दमेकरी । तर्ह्ही ताठा न संडी ॥ ३३ ॥

विद्याहीन वैभवहीन । कुळहीन लक्ष्मीहीन ।

शक्तिहीन सामर्थ्यहीन । अदृष्टहीन भिकारी ॥ ३४ ॥

बळहीन कळाहीन । मुद्राहीन दीक्षाहीन ।

लक्षणहीन लावण्यहीन । आंगहीन विपारा ॥ ३५ ॥

युक्तिहीन बुद्धिहीन । आचारहीन विचारहीन ।

क्रियाहीन सत्वहीन । विवेकहीन संशई ॥ ३६ ॥

भक्तिहीन भावहीन । ज्ञानहीन वैराग्यहीन ।

शांतिहीन क्ष्माहीन । सर्वहीन क्षुल्लकु ॥ ३७ ॥

समयो नेणे प्रसंग नेणे । प्रेत्न नेणे अभ्यास नेणे ।

आर्जव नेणे मैत्री नेणे । कांहींच नेणे अभागी ॥ ३८ ॥

असो ऐसे नाना विकार । कुलक्षणाचें कोठार ।

ऐसा कुविद्येचा नर । श्रोतीं वोळखावा ॥ ३९ ॥

ऐसीं कुविद्येचीं लक्षणें । ऐकोनि त्यागची करणें ।

अभिमानीं तर्ह्हें भरणें । हें विहित नव्हें ॥ ४० ॥

इति श्रीदासबोधे गुरुशिष्यसंवादे

कुविद्यालक्षणनाम समास तिसरा ॥ ३ ॥
